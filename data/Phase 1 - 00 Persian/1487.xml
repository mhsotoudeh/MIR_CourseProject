<page><title>غلامرضا مین‌باشیان</title><text>'''غلامرضا خان مین‌باشیان''' (۱۲۴۰-۱۳۱۴) معروف به "سالار معزز"، موسیقی‌دان و رهبر ارکستر نظامی.

در سال ۱۲۴۰ در تهران زاده شد. تحصیلات موسیقی خود را در شعبهٔ موسیقی [[دارالفنون]] زیر نظر [[مسیو لومر]] انجام داد و پس از فراغت از تحصیل به تعلیم در همان‌جا گمارده شد. سپس برای تکمیل تحصیلات خود به [[روسیه]] سفر کرد و در [[کنسرواتوار سن‌پترزبورگ]] در کلاس [[ریمسکی کورساکوف]] موسیقیدان بزرگ روس به تحصیل پرداخت.

پس از مراجعت به ایران در [[بریگاد قزاق]] که تحت نظارت فرماندهان روس بود کار کرد و ریاست دستهٔ موزیک آن جا را داشت. هنگام [[نهضت مشروطیت]] به خاطر علاقه و همکاری با مشروطه‌خواهان از دستهٔ قزاق بیرون آمد و به [[فرانسه]] رفت. او پس از بازگشت از فرانسه با درجهٔ [[سرتیپ|سرتیپی]] به ریاست کل دسته‌های موزیک نظام ایران رسید و در سال ۱۳۰۰ ادارهٔ موزیک ارتش را بنیاد گذاشت. شعبهٔ موزیک دارالفنون که به نام «مدرسهٔ موزیک» از سپاه تفکیک شده بود تا سال ۱۳۰۷ زیر نظر سالار معزز و فرزندش [[غلامحسین مین‌باشیان]] اداره می‌شد. او علاوه بر موزیک نظام به [[موسیقی ایرانی]] نیز وارد بود و از نخستین کسانی است که موسیقی ایرانی را به نت اروپایی نوشت و انتشار داد.

سالار معزز سازندهٔ سرود «[[سلامتی دولت علیه ایران (سرود)|سلامتی دولت علّیهٔ ایران]]» یعنی سرود ملی ایران در آغاز دورهٔ مشروطه است. این سرود ظاهراً نخستین بار در ۲۸ تیر ۱۲۸۸ ه‍. خ. (۱ رجب ۱۳۲۷ ه‍. ق.) منتشر شده است.&lt;ref&gt;[http://www.javad-maroufi.com/pageid=4.htm تصویر صفحهٔ نخست «مارش ملی ایران» به‌تاریخ ۱ رجب ۱۳۲۷ ه‍. ق.]&lt;/ref&gt;&lt;ref&gt;[http://shahrefarang.com/iranian-national-anthem/ نشریهٔ عصر جدید، شمارهٔ ۸ (سال دوم)، طهران، شنبه ۲۱ ذیعقدهٔ ۱۳۳۳، صفحه‌های ۵ و ۶]&lt;/ref&gt;&lt;ref&gt;ملاح، حسینعلی، تاریخ موسیقی نظامی ایران، صفحه‌های ۱۳۵ و ۱۳۶&lt;/ref&gt;&lt;ref&gt;درویشی، محمدرضا، «نگاه به غرب، بحثی در تأثیر موسیقی غرب بر موسیقی ایران»، انتشارات ماهور، ۱۳۷۳، صفحهٔ ۳۴&lt;/ref&gt;

سالار معزز در سال ۱۳۱۴ درگذشت. او دو پسر به نام‌های [[نصرالله مین‌باشیان]] (نصرالسلطان) و [[غلامحسین مین‌باشیان]] داشت.

== آثار ==
* ترجمهٔ سه کتاب هم‌آهنگی، [[سازشناسی]] و ارکسترشناسی با همیاری مزین‌الدوله
* ساختن سرودهای مهیج و پرشور
* برخی [[جزوه|جزوه‌های]] آموزشی

== منابع ==
{{پانویس}}
* [http://www.artmusic.ir/index.asp وب‌گاه هنر و موسیقی]

{{ترتیب‌پیش‌فرض:مین‌باشیان، غلامرضا}}
[[رده:موسیقی‌دانان اهل ایران]]
[[رده:زادگان ۱۲۴۰]]
[[رده:درگذشتگان ۱۳۱۴]]
[[رده:خاندان مین‌باشیان]]
[[رده:دانش‌آموختگان دارالفنون]]</text></page>