<page><title>نشانه‌شناسی</title><text>{{زبان‌شناسی}}
'''نشانه‌شناسی''' (در انگلیسی semiology، همچنین Semiotics و یا Semeiotics از واژهٔ یونانی σημείον (سِمِئیون) به معنی نشانه) مطالعه [[نشانه|نشانه‌ها]] و [[نماد|نمادها]] است.

نشانه‌شناسی علمی است که به بررسی انواع نشانه‌ها، عوامل حاضر در فرایند تولید و مبادله و تعبیر آنها، و نیز قواعد حاکم بر نشانه‌ها می‌پردازد.
این رشته با سخنرانی‌های [[زبان‌شناسی|زبانشناس]] سوئیسی [[فردینان دو سوسور]] در [[دانشگاه ژنو]] آغاز گشت. تنها پس از مرگ او بود که به کوشش شاگردانش اندیشه‌های او در کتابی با نام [[دروس زبانشناسی عمومی]] (۱) درسال ۱۹۱۶ به چاپ رسید. افلاطون در رساله کراتیلوس رابطه میان واژه و شئ را یک رابطه حقیقی می‌دانست ولی سوسور آن را دلخواه می‌دانست و پیوند میان واژه و شئ و همچنین واژه و مفهوم را زاده یک همگرایی و همرایی اجتماعی دانست.

او در «درس زبانشناسی عمومی» در توضیح نشانه‌شناسی می‌گوید: می‌توان علمی را تصور کرد که به مطالعه زندگی نشانه‌ها در یک جامعه بپردازد. این علم بخشی از روان‌شناسی اجتماعی و در نتیجه روان‌شناسی عمومی خواهد بود. نشانه‌شناسی معلوم می‌کند که نشانه‌ها از چه تشکیل شده‌اند و چه قوانینی بر آن‌ها حکم فرماست.

او [[جستار]] خود را اینگونه می‌آغازد: در همهٔ دانش‌ها شئ مقدم‌ترین بخش یک [[پژوهش]] است در حالیکه در زبانشناسی هنگامی که به سراغ [[واژه]] می‌رویم متوجه می‌شویم که برای بررسی آن واژه نخست نیاز به شناختن دیدگاهمان داریم آیا ما واژه را از دید معنایی بررسی می‌کنیم یا ریشه یابی یا تاریخی یا جز اینها. پس استواری‌ای که [[دانش]] باید به دنبال بیاورد در گام نخست به خطر می‌افتد. پس سوسور به دنبال ساختاری استوار به ساختار زبان می‌رسد آنچه بنیاد نشانه‌شناسی را خواهد ساخت.

== پیشینه ==
برای نخستین بار [[جان لاک]] اصطلاح «نشانه‌شناخت» (۲) را در سال ۱۶۹۰ در نوشتار خود با نام "رساله‌ای دربابِ قوّهٔ فاهمه" (۳) به کار برد.
در دیدگاه لاک دانایی به سه دسته زیر تقسیم می‌شود:
* فیزیک: "دانش شئ‌ها، آنگونه که هستند، با ساختار و ویژگیها و کارکرد آنها..."
* ورزیدن: " توانایی بکارگیری درست نیروها و کارآمدی‌های خود..."
* نشانه‌شناخت: "انگارهٔ نشانه ها؛ که بیشتر واژه‌ها هستند، و نام درخور آن منطق است: روندی که در آن طبیعت نشانه‌ها یی که مغز آدمی در جریان فهم چیزها یا رسانیدن آگاهی به دیگران به کار می‌برد، سنجیده می‌شود."

[[چارلز سندرز پرس]] پدر فلسفهٔ عملی و منطق‌دان برجسته آمریکایی، که از اندیشه‌های جان لاک بسیار اثر پذیرفته است، نشانه‌شناسی را شاخه‌ای از منطق می‌داند که در آن دانش نشانه‌ها بررسی می‌شود. از دید او نشانه‌شناسی روندی است که در آن ارتباطی به‌وسیلهٔ نشانه‌ها بر قرار می‌شود. او نشانه را هر چیزی می‌داند که برای کسی (گزارشگر) به گونه‌ای (در زمینه‌ای) چیز دیگری (موضوع) را به یاد آورد. به بیان ساده پرس پیوند میان ذهن آدمی و جهان خارج، یا فرایند دانستن را از سه راه می‌داند، یکم [[شمایل|شمایلی]]، دوم [[نمایه|نمایهای]]، و سوم [[نماد|نمادین]].

[[فردیناند سوسور]] هم‌زمان با پرس در آمریکا، روش نشانه‌شناسی خود را در کشور سوئیس مطرح می‌کند. او اندیشه‌ای را پایه نهاد که در آن نشانه از دوگانهٔ نشانگر و نشانداده ساخته می‌شود. (دوگانه‌ای که در آینده مورد نقد [[پساساختارگرایی|پساساختارگرایان]] و [[ساختارشکنی|ساختارشکنانی]] چون دریدا قرار گرفت)

[[چارلز و. موریس]] بازشناختی از «شالوده‌های انگارهٔ نشانه ها» (۱۹۳۸) بدست آورد. او نشانه‌شناسی را به سه جنبهٔ نحوی، معنایی و عملی بخش می‌کند.

[[اومبرتو اکو]] (-۱۹۳۲) [[متفکر]] ایتالیایی که با کتاب «انگارهٔ نشانه‌شناسی» خوانندگان بسیاری را با این دانش آشنا ساخت. او به روش پرس گرایش داشت. یکی از رمان‌هایش به نام ''[[نام گل سرخ]]'' کنایه گونه‌ای پرمعنی در بارهٔ نشانه‌شناسی است.

[[آلگرداس گریماس]] روشی ساختارمند از نشانه‌شناسی را گسترش داد به نام نشانه‌شناسی زایا (مولد). او کوشید تا تمرکز را از نشانه به معنا بگرداند.

جی فارستر بر روی روشی کار می‌کرد که، برای بررسی [[سامانه|سامانه‌های]] پیچیده‌ای که در ریشه یابی ناهنجاری‌های ذهنی فرد که او را در برقراری ارتباط در گروه با سختی روبرو می‌کرد، کاربرد داشت. برای نمونه او در نوشتهٔ خود به نام «رفتار ضد-شهودی نظام‌های اجتماعی» (۴) اشتباه‌هایی که در برقراری ارتباط در دسته‌های انسانی پدید می‌آیند را گزارش می‌دهد.

[[توماس آ. سبیوک]] (-۱۹۲۰) نشانه‌شناس پرکار و برجستهٔ آمریکایی است. او قلمرو نشانه‌شناسی را به نشانه‌ها و سامانه‌های نابشری نیز گستراند. برخی مطلب‌ها را پایه نهاد که امروزه به نام «[[فلسفه ذهن]]» شناخته می‌شوند و اصطلاح [[نشانه‌شناسی جانوری]] را آفرید. نشانه‌شناسی جانوری به بررسی ارتباطات و علائم ارتباطی میان جانوران می‌پردازد.

از دانشهایی که با نشانه‌شناسی در ارتباط هستند زبانشناسی، فلسفه، جامعه‌شناسی، روانشناسی و زیبایی‌شناسی را می‌توان نام برد.&lt;ref&gt;Course in General Linguistics&lt;/ref&gt; همچنین هنرهایی مانند موسیقی از آن بهره می‌برند. اصطلاح موسیقایی نسبتاً رایجی که می‌توان آن را معادل نشانه در مباحث زبان‌شناسی دانست [[فیگور موسیقایی]] است که در ارتباط با [[تئوری اثرگذاری]] در دورهٔ باروک بررسی می‌شود و بیان‌گر ارتباط موسیقی با کلام و به طور خاص ادبیات است.&lt;ref&gt;{{یادکرد کتاب |نام خانوادگی= حبیب دوست|نام= منصور|کتاب= مفاهیم موسیقی| ناشر= بلور|سال= ۱۳۹۲}}&lt;/ref&gt;

== پانویس ==
{{پانویس}}

{{مطالعات ارتباطات}}
{{جغرافیای انسانی}}
{{سایبرنتیک}}
{{تئوری موسیقی-خرد}}

[[رده:نشانه‌شناسی|نشانه‌شناسی]]
[[رده:علوم ارتباطات]]
[[رده:علوم انسانی]]
[[رده:نمادها|نمادها]]</text></page>