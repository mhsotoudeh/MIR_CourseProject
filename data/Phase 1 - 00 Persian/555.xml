<page><title>منطق‌الطیر</title><text>[[پرونده:Conference of the birds.jpg|بندانگشتی|چپ||200px|نقاشی منطق‌الطیر از [[حبیب‌الله]]. [[هدهد]] (در وسط سمت راست) به پرندگان راه صوفیانه می‌آموزد.]]
'''منطِقُ‌الطِّیر''' یا '''مقامات‌الطیور''' منظومه‌ای است از [[عطار نیشابوری]] که به زبان فارسی و در قالب [[مثنوی]] در [[بحر]] رمل مسدس مقصور (محذوف) سروده شده‌است. کار سرودن این مثنوی در قرن ششم هجری قمری (۱۱۷۷ میلادی) پایان یافته‌است. ابیات این مثنوی را معمولاً بین ۴۳۰۰ تا ۴۶۰۰ بیت دانسته‌اند، از مثنوی‌های تمثیلی [[عرفان اسلامی]] به شمار می‌آید. مراحل و منازل در راه پوییدن و جُستن [[عرفان]] یعنی شناختن رازهای هستی در منطق‌الطّیر عطار هفت منزل است. او این هفت منزل را هفت [[وادی]] یا [[هفت شهر عشق]] می‌نامد.

[[هفت وادی (ادبیات عرفانی کهن)|هفت وادی]] به ترتیب چنین است: [[طلب]]، [[عشق (ادبیات عرفانی کهن)|عشق]]، [[معرفت]]، [[استغنا]]، [[توحید]]، [[حیرت]]، و [[فقر (ادبیات عرفانی کهن)|فقر]] که سرانجام به [[فنا]] می‌انجامد. در داستان منطق‌الطّیر، گروهی از مرغان برای جستن و یافتن پادشاهشان [[سیمرغ]]، سفری را آغاز می‌کنند. در هر مرحله، گروهی از مرغان از راه بازمی‌مانند و به بهانه‌هایی پا پس می‌کشند، تا این‌که پس از عبور از هفت مرحله، از گروه انبوهی از پرندگان تنها «سی مرغ» باقی می‌مانند و با نگریستن در آینه حق درمی‌یابند که سیمرغ در وجود خود آن‌هاست. در نهایت با این خودشناسی مرغان جذب جذبه خداوند می‌شوند و حقیقت را در وجود خویش می‌یابند.

== نام‌گذاری ==
منطق‌الطیر در عربی یعنی زبان مرغان. این تعبیر در قرآن (سورهٔ نمل، آیهٔ ۱۶) به کار رفته است. عطار در آثار خود از این کتاب با نام‌های ''مقامات طیور'' و ''منطق‌الطیر'' یاد کرده‌است. همچنین در پایان همین کتاب می‌فرماید:

{{شعر}}
{{ب|ختم شد بر تو چو بر خورشید نور|منطق‌الطیر و مقامات طیور}}
{{پایان شعر}}

عطار در نام‌گذاری این اثر منظورش مقام جویندگان حقیقت است. عطار خود این‌گونه پرده از این راز برمی‌دارد:

{{شعر}}
{{ب|من زبان و نطق مرغان سربه‌سر|با تو گفتم فهم کن ای بی‌خبر}}
{{ب|در میان عاشقان مرغان درند|کز قفس پیش از اجل درمی‌پرند}}
{{ب|جمله را شرح و پیانی دیگر است|زان‌که مرغان را زبانی دیگر است}}
{{ب|پیش سیمرغ آن کسی اکسیر ساخت|کو زبان جملهٔ مرغان شناخت}}
{{پایان شعر}}

== آغاز مثنوی ==
این کتاب با حمد [[خدا]] آغاز می‌گردد. پس از آن به توصیف و مدح [[محمد]] و سپس در مدح خلفای چهارگانه می‌پردازد. بیت آغاز مثنوی:

{{شعر}}
{{ب|آفرین جان آفرین پاک را|آنکه جان بخشید و ایمان خاک را}}
{{پایان شعر}}

== داستان مرغان ==
پس از حمد خدا و مدح رسول و خلفا، مستقلاً ابیات موضوعی مثنوی و داستان مرغان آغاز می‌شود. داستان مرغان در ۴۵ گفتار است و در پایان ابیاتی تحت عنوان خاتمه کتاب می‌آید. عطار در عرض ماجرا و سیر مرغان حکایت‌های حکیمانه‌ای می‌گنجاند و هفت وادی عرفان را معرفی می‌کند.

پایه داستان این است که جمعی از پرندگان در جلسه‌ای، برای انتخاب پادشاهی برای خود به اجماع می‌رسند. پس از بحث فراوان سیمرغ را برای این کار نامزد می‌کنند و برای یافتنش به راه می‌افتند. اما در راه هریک به دلیلی جان می‌بازد و فقط سی (۳۰) مرغ به سیمرغ می‌رسند و آن‌جا درمی‌یابند که طالب و مطلوب یکی است؛ چون آنها سی مرغ بودند که طالب سیمرغ شدند.

ابیات سرآغاز داستان ابتدا سیزده (۱۳) پرنده را توصیف می‌کند که هریک نمایانگر صفتی از انسان هستند و در وصف آنها از اطلاعات عامیانه و داستان‌های دینی استفاده می‌کند.
داستان طیور این‌گونه آغاز می‌شود:

{{شعر}}
{{ب|مرحبا ای هدهد هادی‌شده|در حقیقت پیک هر وادی شده}}
{{ب|ای به سرحد سبا سیر تو خوش|با سلیمان منطق‌الطیر تو خوش}}
{{پایان شعر}}

=== مرغان منطق‌الطیر ===
«[[هدهد]] - [[موسیچه]] ([[یاکریم]]) - [[طوطی]] - [[کبک (پرنده)|کبک]] - [[باز]] - [[دراج]] - [[عندلیب]] - [[طاووس]] - [[تذرو]] - [[قمری]] - [[فاخته]] - [[شاهین]] - [[مرغ زرین]]» - [[بط]] - [[هما]] - [[بوتیمار]] - [[کوف]] - [[صهوه]] - [[تندباز]]

== کتاب‌نامه ==
''منطق‌الطیر'' [[عطار نیشابوری]] به تصحیح [[عزیزالله علی‌زاده]] توسط انتشارات [[فردوس]] [[تهران]] در سال ۱۳۸۷ در ۳۴۰ صفحه منتشر شده است. [[کشف الابیات]]، [[نمایه]] و [[واژه‌نامه]] نیز به این مثنوی ۴۹۲۶ بیتی پیوست شده است که به نظر می‌رسد یکی از تصحیحات و تدوینات جامع ''منطق‌الطیر'' باشد.{{مدرک}}

=== ترجمه منطق‌الطیر به زبان‌های دیگر ===
==== ترجمه به زبان فرانسوی ====
''منطق‌الطیر'' اول بار به همت گارسن دو تاسی {{به فرانسوی| Garcin de Tassy}} در ۱۸۶۳ به [[زبان فرانسه]] ترجمه شد. این منظومه در سال‌های اخیر نیز به صورت مصور و با ترجمه جداگانه منیژه نوری اُرتگا، حسن علوی با مشارکت دنیز دوهامل {{به فرانسوی| Denise Duhamel}} در [[پاریس]] منتشر شده است.&lt;ref&gt;''کتاب‌شناسی ادبیات فارسی در زبان فرانسه''، انتشارات سخن‌گستر و معاونت پژوهش و فناوری دانشگاه آزاد مشهد، ۱۳۹۳، ص ۱۵–۱۶&lt;/ref&gt;

== پانویس و منابع ==
{{پانویس}}
* {{یادکرد|فصل= |کتاب=تاریخ ادبیات در ایران|نویسنده=ذبیح‌الله صفا|ترجمه=|ناشر=ابن‌سینا|چاپ=سوم|شهر=تهران |کوشش= |ویرایش= |صفحه=۴۴۸ |سال=۱۳۴۲|شابک=}}
* بدیع‌الزمان فروزانفر، ''نقد و تحلیل آثار شیخ فریدالدین محمد عطار نیشابوری''
* ''منطق‌الطیر''، ناشر:انتشارات ماد، چاپ ۱۳۷۳، مقدمه
* ''منطق‌الطیر''، براساس نسخه پاریس، تصحیح و شرح: دکتر کاظم دزفولیان، انتشارات طلایه، تهران ۱۳۸۱.

== پیوند به بیرون ==
{{ویکی‌گفتاورد}}
* [http://rira.ir/rira/php/?page=view&amp;mod=classicpoems&amp;obj=book&amp;id=27 منطق‌الطّیر عطّار]
* [http://www.persian-language.org/Adabiat/Poem.asp?ID=228&amp;P=2 مجمعی کردند مرغان جهان] منطق‌الطیر عطار، [[شورای گسترش زبان و ادبیات فارسی|شورای گسترش زبان و ادبیّات فارسی]]

{{آثار عطار نیشابوری}}
{{محمد عطار نیشابوری}}

[[رده:منطق‌الطیر]]
[[رده:ادبیات تصوف]]
[[رده:ادبیات فارسی]]
[[رده:شعرهای فارسی]]</text></page>